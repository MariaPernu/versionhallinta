Kettu ja kurki sattuivat tapaamaan suolla, ja kurki kutsui ketun kylään luokseen. Kettu toivoi saavansa hyvää ruokaa ja lähti heti seuraavana päivänä vierailulle. Kurki oli keittänyt vieraalle keittoa ja kaatoi sen korkeaan ahdassuiseen astiaan. Se kantoi tarjottavansa ketun eteen ja pyysi syömään.

Mutta eihän kettu sellaisesta astiasta saanut mitään suuhunsa, ei sen pää edes mahtunut ruukun suusta sisään. Kurki sen sijaan taivutti pitkän kaulansa ja painoi nokkansa syvälle astiaan. Se hörppi keittoa tyytyväisenä ja kehui kuinka hyvää se oli. Kettu ei saanut lipaistua mitään, vaikka kuinka venytti kieltänsä. Sen oli tyydyttävä siihen mitä ruukun reunoille kurjen nokasta tippui.

Kurki kysyi ketulta: »Miksei vieras syö keittoa, eikö se ole hyvää?»

»Hyvää on, mutta minä syön sitten huomenna, kun tulet vastavierailulle.» Vuoroin vieraissa käydään, kettu ajatteli.
Kun kurki seuraavana päivänä ilmestyi ketun luo, kettu kaatoi keittonsa suurelle laakealle lautaselle.

»Käyhän syömään, ystävä hyvä», se sanoi kohteliaasti.

Kurki koetti nokkia keittoa lautaselta, mutta eihän se saanut mitään suuhunsa. Kettu sen sijaan latki ruokaa tyytyväisenä, lipoi vielä lopuksi suupieliään.
»Miksei vieras syö keittoa, eikö se ole hyvää?»

»Hyvää on, mutta minä söin eilen tämänkin päivän tarpeiksi», kurki vastasi, vaikka nälkä kurisi sen suolissa.

Nyt oli kurjen vuoro lähteä kyläpaikasta nälkäisenä ja suuttuneena.

»Tämä kyllä muistetaan», kurki tuhahteli mennessään.